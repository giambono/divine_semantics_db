
1 - 1

Vexilla ecc.: “si avanzano, si avvicinano, i vessilli del re dell'Inferno”. Le prime tre parole ripetono l'inizio di un inno famoso di Venanzio Fortunato, vescovo di Poitiers nel vi secolo; inno che è entrato a far parte della liturgia cattolica, nel rito del Venerdí Santo e delle feste dell'Invenzione ed Esaltazione della Croce. I vexilla regis, che nell'inno latino stanno ad indicare appunto la Croce, qui sono le sei ali di Lucifero, descritte ai vv. 46-52. – La solennità dell'esordio è sottolineata dalla formula liturgica e dall'uso del latino; e il tono non ha nulla in sé, come si suol ripetere, di ironico o parodistico: la rappresentazione di Lucifero vuol esser paurosa, con quegli aspetti mostruosi e grotteschi che il poeta attinge alla leggenda popolare e alle invenzioni figurative dell'arte romanica e gotica, ma non è senza grandezza; in essa si raccoglie il concetto e il simbolo di tutto il male del mondo, e ad essa si ricollegano da una parte l'allegoria della dottrina politica e morale (vv. 55-67), dall'altra la solenne concezione cosmogonica dello scrittore (vv. 121-26).
3 - 3

se tu 'l discerni: se riesci a discernerlo in questo buio.
4 - 6

Come quando ecc.: come appare un mulino a vento, da lontano, attraverso una nebbia fitta o nell'oscurità della notte che sopraggiunge. «Grossa nebbia, annotta, di lungi addensano via via le tenebre intorno alla visione» (Momigliano). – spira: «si leva» (Ottimo). – annotta: si abbuia.
7 - 7

dificio: aferesi di “edificio”, nel senso di “macchina, ordigno” (cfr. Purg., XXXII, 142), che era allora il piú comune. – allotta: cfr. Inf., V, 53.
8 - 8

mi ristrinsi: mi rifugiai.
9 - 9

non li ecc.: non c'era in quel luogo. Li, “ivi”: cfr. nota a Inf., XXIII, 54. – grotta: roccia (Inf., XIV, 114; XXI, 110, ecc.); quindi “riparo”.
10 - 10

era: ero venuto. – il metto ecc.: lo narro nei miei versi. Cfr. Virgilio, Aen., 204: «horresco referens».
11 - 12

là: nella quarta zona di Cocito, la Giudecca (v. 117), dove son puniti coloro che tradirono i loro benefattori, interamente sepolti sotto il ghiaccio. «È questa la zona piú spettrale dell'Inferno, la sola, anzi, che abbia un aspetto assolutamente spettrale... Qui soltanto la vita è spenta del tutto: le ombre sono come festuche imprigionate nel vetro: notate la fragilità, la sottigliezza di quel festuca. E la descrizione che segue, lineare com'è, lascia l'impressione di un'immobilità fossile e accresce quella di una trasparenza spettrale» (Momigliano). Giudecca {v.117}, da Giuda, era il nome usato nel medioevo in molte città italiane per designare il ghetto degli ebrei (cfr. SALVIONI, in Bull. Soc. dant., VII, 259; VIII, 88). – come festuca ecc.: cfr. Ovidio, Metam., IV, 354-55: «in liquidis translucet aquis, ut eburnea si quis Signa tegat claro vel candida lilia vitro».
13 - 13

Altre ecc.: «Quattro differenzie pone, perché quattro sono le differenzie di questi traditori: imperò che altri sono che usano tradimento alli benefattori suoi pari, e questi finge che stiano parimente a giacere; e altri sono che l'usano contro li maggiori benefattori..., signori,... e maestri e qualunque altro grado di maggioria, e questi sono col capo in giú e coi piedi in su; et altri sono che l'usano contra li minori..., come li signori contra li sudditi, e questi stanno col capo in su e co' piedi in giú; et altri sono che l'usano contra li minori e contra li maggiori parimente, e questi stanno inarcocchiati col capo e coi piedi parimente in giú nella ghiaccia». Cosí il Buti; e altri commentatori, in altro modo, si sforzano di spiegare le diverse positure assegnate da Dante a questi dannati, le quali senza dubbio corrisponderanno a diversi gradi di colpa e di pena. – erte: dritte, in posizione verticale.
14 - 14

quella ecc.: delle ombre che stanno ritte, le une sono in piedi, le altre a testa in giú.
15 - 15

rinverte: rivolta, ripiega (cfr. Inf., XXX, 57; e anche Inf., XXXIII, 93). «Come fa uno arco, che l'una cima si piega verso l'altra, cosí il capo d'uno peccatore si piegava e tornava sotto i piedi, faccendo arco di sé» (Anonimo fiorentino).
16 - 16

fatti ecc.: inoltrati, avanzati tanto.
18 - 18

la creatura ecc.: la piú bella delle creature. Tale era Lucifero, prima della sua caduta (cfr. Purg., XII, 25-27; Par., XIX, 46-48).
19 - 19

fe' restarmi: mi fece fermare.
20 - 20

Dite: il re dell'Inferno. Col nome pagano, Dante designa piú volte il capo degli angeli ribelli (cfr. Inf., XI, 65; XII, 39).
21 - 21

fortezza: coraggio. Per reggere alla vista del mostruoso gigante; e anche perché, come si vedrà, «convenía che di lui facessono scala, se voleano discendere al centro et uscire dall'Inferno» (Buti).
22 - 23

gelato: «però che per la paura manca il caldo naturale, et pertanto divengono le membra gelate, ché 'l sangue è corso verso il cuore»; fioco, «per che lo spirito che sospigne fuori la voce diviene debole, sí che, mancando, viene meno la voce» (Anonimo fiorentino).
24 - 24

poco: scarso, insufficiente. Cfr. Inf., IV, 147; XXVIII, 4.
25 - 25

Io non ecc.: «Le due affermazioni contraddittorie, staccate e rilevate dall'iato mediano, dànno il senso vivo d'una stupefazione paurosa. Peccato che la chiosa che segue, fermando l'attenzione del lettore su ciascuna di quelle affermazioni separatamente e invitandolo ad un'analisi della squisita immagine complessiva, scemi piú che non accresca l'effetto di quel verso cosí semplice e cosí suggestivo» (Rossi).
26 - 26

s'hai ecc.: se hai appena un poco d'ingegno. Per il senso di fior, cfr. nota a Inf., XXV, 144.
27 - 27

d'uno e d'altro: della morte e della vita. Uno e altro, pronomi neutri, come in Inf., XXV, 8.
28 - 29

Lo 'mperador ecc.: la definizione è ricalcata, per antitesi, su quella che altrove Dante adopera per indicare Dio: «quell'imperador che là su regna» (Inf., I, 124). La prima impressione soverchiante della statura del mostro, che si erge sul lago di ghiaccio da mezzo il petto, è ottenuta con mezzi analoghi a quelli di cui il poeta s'era già servito per rappresentare Farinata, che esce dall'avello dalla cintola in su... col petto e con la fronte (X, 33 e 35), o i giganti, che torreggiano sull'orlo del pozzo di mezza la persona (XXXI, 43). Il nucleo iniziale dell'immagine del grande ribelle, quale risulta dai vv. 28-29, è potente; nel seguito, il procedimento rettorico dell'antitesi e lo stesso elemento plastico della figurazione colossale si svolgono in particolari escogitati e costruiti piú per forza d'intelletto che di fantasia.
30 - 31

e piú con ecc.: c'è maggior proporzione fra me ed un gigante che non fra i giganti e le braccia di Lucifero. Anche qui, come nel canto XXXI per i giganti, i tentativi di calcolare le misure di Lucifero non approdano ad alcun risultato persuasivo.
32 - 32

quant': quanto grande. – quel tutto: quel corpo intero.
33 - 33

ch'a cosí ecc.: che stia in proporzione con un braccio di tal sorta.
35 - 36

e contra ecc.: se Lucifero, creato bellissimo sopra ogni altra creatura, osò ribellarsi contro il suo creatore, è giusto che, per l'enormità di un tale peccato di ingratitudine, egli sia diventato il principio da cui procede ogni male e dolore (lutto) del mondo. I commentatori citano opportunamente un luogo di Agostino: «Quid pravius, quid malignius, quid adversario nostro nequius?... Omnia mala mundi sua sunt pravitate commixta».
38 - 38

tre facce: in una sola testa. Con apparente analogia, e in reale antitesi, al concetto dell'unità e trinità di Dio. Le tre facce staranno pertanto a simboleggiare, come intendevano già i primi commentatori, i tre attributi contrari a quelli che definiscono la Divinità (cfr. Inf., III, 5-6): alla «divina potestate» corrisponde l'impotenza; alla «somma sapienza», l'ignoranza; al «primo amore», l'odio o l'invidia, rappresentate rispettivamente nella faccia «tra bianca e gialla», in quella nera e in quella vermiglia.
40 - 42

s'aggiugníeno ecc.: si ricongiungevano alla prima, sorgendo ciascuna in corrispondenza della parte mediana delle rispettive spalle, e si toccavano fra di loro lungo la linea di mezzo del capo, che termina nell'occipite, dove alcuni animali recano la cresta.
44 - 45

tal ecc.: nera come quella degli Etiopi; di quelle genti, cioè che dimorano nei paesi da cui il Nilo scende verso la pianura dell'Egitto.
46 - 46

due: intendi: due ali per ogni faccia, sei in tutto. «Il Cherubino, che delle sei ali si faceva schermo ai fulgori del trono di Dio, ha ancora le sue ali, ma di pipistrello: del piú immondo e impotente dei volanti: a suo ludibrio» (DONADONI, Scritti e discorsi, Firenze, 1921, p. 392).
47 - 47

quanto ecc.: proporzionate all'altezza smisurata di Lucifero.
49 - 49

Non avean ecc.: non erano pennute, come quelle degli uccelli, ma membranose, come nei pipistrelli. Cosí appunto si solevano rappresentare le ali dei diavoli nella letteratura e nell'arte del medioevo.
50 - 50

modo: forma, struttura. – svolazzava: è transitivo: “agitava, dibatteva”.
51 - 51

da ello: da lui (cfr. Inf., III, 27).
52 - 52

quindi: da ciò, per questo (per effetto di questo triplice vento).
53 - 54

piangea: in questo pianto, che sgorga da sei occhi e goccia per tre menti, mescolato a bava sanguigna, non v'è nulla di umano; come pure ogni traccia d'umanità è esclusa dalla rappresentazione del feroce castigo inflitto ai tre dannati che Lucifero stritola coi denti. Il poeta scolpisce un'immagine mostruosa e repellente, come se ritraesse i gesti preordinati e meccanici di un automa, con arte oggettiva e impassibile.
55 - 55

dirompea: frantumava, stritolava.
56 - 56

maciulla: gramola; lo strumento di legno con cui si trita il lino o la canapa, per ricavarne le fibre tessili.
58 - 60

A quel dinanzi ecc.: per il peccatore che stava nella bocca della faccia anteriore, la pena del mordere era nulla, passava in second'ordine, rispetto a quella dei graffi, con cui gli artigli di Lucifero gli scorticavano il dorso. – brulla: spoglia, priva della pelle; tutta scorticata. Cfr. nota a Inf., XVI, 30.
62 - 63

Giuda Scariotto: che tradí Gesú, consegnandolo per denaro ai suoi persecutori. La sua posizione e il dimenar delle gambe ricordano la pena dei simoniaci, che come lui fecero mercato delle cose sacre.
64 - 64

di sotto: spenzolante fuori dalle bocche del mostro.
65 - 65

Bruto: M. Giunio; il traditore di Cesare. Scolpito da Dante in un atteggiamento che ne ritrae l'ostinata ferocia di ribelle.
67 - 67

Cassio: Caio Cassio Longino; un altro dei principali congiurati contro Cesare, morto, come pure Bruto, nella battaglia di Filippi. Ritraendolo membruto, Dante deve averlo confuso con il L. Cassio ricordato da Cicerone, Catilin., III, 7; sappiamo infatti che l'altro era piuttosto pallido e gracile (cfr. Plutarco, Bruto, 29; Cesare, 62). – Nei tre sommi traditori Dante ha voluto colpire coloro che attentarono primamente alle due massime potestà, entrambe preordinate da Dio come guide all'umanità per conseguire rispettivamente la felicità terrena e oltremondana (Mon., III, xvi): Giuda ha infatti tradito Gesú, da cui deriva l'autorità dei papi; Bruto e Cassio hanno tradito Cesare, il «primo prencipe sommo» (Conv., IV, v, 12) e fondatore dell'autorità imperiale; e il castigo inflitto al primo è piú grave, perché il potere spirituale e il fine della beatitudine celeste sovrastano al potere temporale e al fine della felicità terrena. Cosí tutta l'invenzione e la struttura del mondo infernale sono riportate, in definitiva, alla generale concezione storica del poeta; a quel modo che, piú sotto, dal peccato e dalla caduta di Lucifero è fatta dipendere l'immaginata genesi di tutta la struttura fisica del mondo sublunare e, in particolare, dell'Inferno.
68 - 68

la notte risurge: siamo di nuovo al tramonto. Sono passate ventiquattr'ore da quando i due poeti hanno intrapreso il loro viaggio (cfr. Inf., II, 1-2): è dunque la sera del 26 marzo (o del 9 aprile).
69 - 69

è da: si deve.
71 - 71

prese ecc.: appostò, colse il momento opportuno e il luogo piú confacente al suo scopo del corpo di Lucifero.
72 - 72

aperte assai: abbastanza, per non esserne colpiti.
73 - 73

alle vellute coste: ai fianchi, alle costole villose.
74 - 74

di vello in vello: facendo dei ciuffi di pelo appigli per aiutarsi nell'ardua discesa.
75 - 75

le gelate croste: le incrostazioni di ghiaccio che rivestono la cavità in cui Lucifero sta confitto. Cfr. Inf., XXXIII, 109.
76 - 77

dove la ecc.: nel punto in cui la coscia s'incurva a formare la massima sporgenza dell'anca, che corrisponde alla testa del femore. Ed è il punto medio del corpo di Lucifero, che coincide col centro della terra e dell'universo.
78 - 78

angoscia: affanno, respiro affannoso. Nel quadro dei valori semantici di angoscia, che in Dante è sempre “oppressione, tormento fisico”, qui si colloca il significato specifico di “ansimare”, come in Purg., IV, 115. Realisticamente, il poeta ha voluto ritrarre lo sforzo durato da Virgilio per vincere la resistenza della forza di gravità nel punto dove essa era massima, secondo l'errata opinione degli antichi.
79 - 79

volse ecc.: si capovolse. – zanche: gambe. Cfr. Inf., XIX, 45.
80 - 80

com'uom che sale: in atto, non piú di scendere, come aveva fatto fino a quel punto, ma di salire.
81 - 81

anche: di nuovo.
82 - 82

Attienti: tienti bene stretto al mio collo. – per cotali scale: cfr. Inf., XVII, 82; e anche Inf., XXIV, 55.
84 - 84

da tanto male: «quanto è l'Inferno» (Buti).
85 - 87

Poi uscí ecc.: Virgilio (che saliva per una stretta fessura tra Lucifero e la roccia) a un certo momento sbucò attraverso un foro, dove la fessura s'allargava in una grotta; ivi mi depose a sedere sull'orlo di quell'apertura, e poi egli stesso porse, avanzò, diresse verso di me, il suo passo pronto ed attento; si staccò dal vello di Lucifero e con un solo, abile, passo venne sull'orlo dove io mi trovavo.
91 - 91

divenni... travagliato: mi confusi, restai sbalordito.
92 - 92

grossa: ignorante. – non vede: non comprende (come non aveva compreso in quel momento Dante).
93 - 93

quel punto: il centro della terra; passato il quale, Virgilio aveva iniziato la salita per giungere all'emisfero opposto.
95 - 95

la via: dal centro alla superficie della terra. – malvagio: difficile.
96 - 96

mezza terza: l'ora media fra la prima e la terza ora canonica; all'incirca, le sette e mezza del mattino. Al tramonto nell'emisfero di Gerusalemme (cfr. v. 68), corrisponde agli antipodi l'inizio del giorno.
97 - 97

camminata: «sala di palazzo: i signori usano di chiamare le loro sale caminate, massimamente in Lombardia; e questo dice perché le sale de' palagi de' signori sogliono essere ben piane e ben luminose, e quivi era lo spazio disiguale e aspro e eravi grande oscurità» (Buti). Camminata era propriamente una sala munita di grande camino (cfr. Tesoretto, 1308; Decam., II, ii, 28).
98 - 98

natural burella: una caverna naturale. Burella era usato per indicare un luogo sotterraneo, e quindi oscuro, adibito ad uso di cella o cantina, e talora anche di prigione (cfr. TOYNBEE, Dante Studies, p. 85-91; BARBI, Con Dante e coi suoi interpreti, pp. 243-53).
99 - 99

disagio: difetto, mancanza.
100 - 100

dell'abisso: dell'Inferno. – mi divella: mi diparta.
102 - 102

erro: dubbio. Cfr. Inf., IV, 48; X, 114.
103 - 103

la ghiaccia: di Cocito. – questi: Lucifero.
104 - 104

sottosopra: a testa in giú. – in sí poc'ora: in cosí breve tempo.
105 - 105

da sera ecc.: il sole ha percorso cosí lungo tratto di cammino quanto ne occorre per passare dalla sera alla mattina.
107 - 107

di là ecc.: dall'altra parte del centro della terra; nell'emisfero boreale. – mi presi: mi aggrappai.
108 - 108

vermo: Lucifero. Per questo vocabolo, tolto al linguaggio biblico, cfr. Inf., VI, 22. Del resto qui Satana è rappresentato proprio come un verme che s'annida al centro del mondo, come nel cuore d'un frutto.
109 - 109

cotanto quant': per tutto il tempo in cui.
110 - 110

'l punto ecc.: cfr. Inf., XXXII, 3, 73-74.
112 - 115

E se' or ecc.: e ora sei pervenuto sotto l'emisfero celeste (australe) opposto a quello (boreale) che copre la distesa delle terre emerse (la gran secca, l'«arida» di Genesi, I, 10), e sotto il cui punto piú alto, a Gerusalemme, fu ucciso (consunto) colui che nacque senza colpa originale e visse senza peccato, Gesú. Si credeva allora che le terre fossero tutte comprese nel nostro emisfero, essendo l'altro occupato dal mare; e Gerusalemme veniva comunemente situata nel centro della gran secca: «in medio gentium» (Ezech., V, 5). Che gli emisferi, di cui qui si discorre, siano da intendere come emisferi celesti, e non terrestri, si deduce da tutto il complesso delle espressioni che Dante usa (sotto l'emisperio, coverchia, sotto 'l cui colmo).
116 - 117

in su picciola spera: su una delle facce di una piccola sfera, collocata intorno al centro della sfera terrestre, e di cui l'altra faccia è costituita dalla Giudecca. I piú intendono sfera nel senso di “superficie circolare piana”, che è in contrasto col significato normalmente attribuito da Dante a questo vocabolo.
118 - 118

Qui: nell'emisfero australe, è mattino, quando di là, in quello boreale, è sera.
119 - 119

questi: Lucifero. – ne fe' scala: cfr. v. 82.
120 - 120

fitto è ecc.: non si è capovolto, sta nella posizione in cui è sempre stato, da quando precipitò dal cielo.
121 - 126

Da questa ecc.: Lucifero cadde dall'Empireo (cfr. Isaia, XIV, 12; Luca, X, 18; Apoc., XII, 9) da questa parte, cioè sull'emisfero australe, e le terre, che in questo emergevano dalla superficie del mare, per paura di lui si ritrassero sotto le acque e andarono a formare la gran secca {v.113} dell'altro emisfero (il nostro); e forse quella terra ch'appar di qua, che si innalza sopra la distesa marina dell'emisfero australe a formarvi l'altissima montagna del Paradiso terrestre, per fuggir lui, per schivare ogni contatto con il corpo di Lucifero, lasciò qui luogo vuoto, la cavità sotterranea o burella {v.98} in cui ci troviamo, e ricorse in su.
127 - 131

Luogo è ecc.: tra le varie spiegazioni di questo passo, sembra anche a me preferibile quella del Barbi: «Tomba non è l'inferno, ma è quel sotterraneo, quella caverna, quella natural burella {v.98}, per la quale Dante prende a camminare poi che s'è staccato dal pelo di Lucifero. All'estremità di tale caverna, e perciò rimoto tanto da Belzebú quanto essa caverna o tomba si estende, c'è un luogo, un punto, al quale Dante e Virgilio arrivano guidati non dalla vista, ma dall'udito, cioè dal suono d'un ruscelletto che quivi, a quel punto, discende per la buca d'un sasso ch'elli ha roso; e quella buca cosí ascosa, tanto da non potersi trovare se non per virtú dell'orecchio, è il loro cammino per tornare nel mondo» (Probl., I, 244-45; Con Dante ecc., 251-53). – Belzebú: è il nome usato nei Vangeli per designare il principe dei diavoli (Matteo, XII, 12, 24 e 27; Marco, III, 22; Luca, XI, 11, 15 e 17).
132 - 132

col corso ecc.: col suo corso che si svolge tortuoso e in lieve pendenza.
134 - 134

chiaro: luminoso.
137 - 137

tanto ecc.: fintantoché intravvidi la luce degli astri (cose belle, cfr. Inf., I, 37) attraverso un foro tondo.
139 - 139

quindi: di lí, da quel pertugio. – le stelle: «sono la mèta di Dante: quindi lo sguardo che Dante rivolge ad esse uscendo dall'Inferno, il prepararsi a salire verso di esse chiudendo il viaggio del Purgatorio, e il sentirsi, finita l'ascensione del Paradiso, mosso da quella medesima forza che muove l'universo, l'amor che move 'l sole e l'altre stelle. Rispondenza che questa volta non è pura simmetria, ma espressione del motivo ideale che corre attraverso il poema e lo innalza costantemente verso la mèta» (Momigliano).
201 - 201

Conclusione. Cfr. B. NARDI, La caduta di Lucifero, Torino 1959; G. FALLANI, Poesia e teologia cit., pp. 95-104; G. PETROCCHI, Il canto XXXIV dell'Inferno Firenze 1963; A. PÉZARD, in Annales du C.U.M., XV, 1962.
